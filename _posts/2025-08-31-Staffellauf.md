---
title: "Staffellauf"
date: 2025-08-31
# for each of the languages (en|de|bar), indicate level (required|enhancing|minor|none)
en: minor
de: minor
bar: required
---
Oma  
Oma war scho imma oid  
Oma und Opa aa  
Zumindest so weit i denga kon

Mim Denga is' a so a Sach  
Mei Denga hot irgndwann moi agfangt  
Wo d'Oma scha vui länga denkt hot  
Oma und Opa aa

De warn hoit olle do  
Wia i dazua kemma bin  
Wos war des für a Staunen  
Bis i mi dra gwohnt hob

Iazd san Papa und Mama Opa und Oma  
Vierzg Joa noch mir is mei Bua kemma  
Der wochst ganz andas auf  
Hoffntlich valernt a s'Staunen ned

Es regnet  
Mia bleim inside  
Regen foit auf Milos  
Stimmt ned ganz

Letzte Nocht hob i wieda an de drei denkt  
De drei, wo i am Ende ned dabei war  
I kannt woana, i kannt blärrn  
I mecht woana, i mecht blärrn

I mecht zumindest für mei Familie für imma do sei  
Wann is imma  
Imma is gigantisch  
Geht des überhaupt

Melancholische Musik  
Basst zum Weda  
Mocht mi no mehra sinnierend  
Warum brich i eigntlich ned zsam

Sinnieren, philosophieren, bassiert ma oft  
Des Ganze zu ordnen foit ma schwaar  
An Gedanken einzufangen  
Des geht nur teilweise