---
title: "The Belgian, Ebenezer Place, Adelaide"
date: 2025-04-09
# for each of the languages (en|de|bar), indicate level (required|enhancing|minor|none)
en: minor
de: none
bar: required
---
Sogoa beim Belgier gibt's Schnitzel  
Dem kimmst in Adelaide ned aus  
In Hahndorf sowieso ned

An Strudl hob i vasamt  
Ma kann ja ned ständig essn  
Trotzdem schod

"That's what we get here"  
De drei warn a Markn  
Zumindest de zwoa Oidn  
Oba man schneizt se ja aa ned in d' Händ eine

I brauch nochher woi no a stärkas Bier  
Da Schwafe fliest no ned richtig  
Hängt vialleicht aa mit da Rauchereckn zsam

Des war scho a Luxus  
Der Adelaide-Urlaub  
Oba es hot's braucht

Bei Xero fügn se iazd sogoa Langhorade  
I ned, do bin i no da Punk  
Den da Hari Fetzer damois in mia gseng hot

Iazd muaß i mi wieda a bisse nei erfindn  
Oba nur a bisse, gottseidank  
So vakemma bin i no ned, daß i vor olle bucklt

I bin aus Versehen auf'm Raucherbalkon gelandet  
Do steht "Smoking Area - no food allowed on balcony"  
Respekt, do werdn d' Raucher vor Essern geschützt

Von Rezession spür i in Adelaide nix  
Party is übaroi  
Duad fast guad, noch sovui depression in NZ

"Wer raucht, schubst auch kleine Kinder vom Nachttopf"  
Iazd is oane kemma, bei dera glaub i des  
De is sicha no zu mehr fähig  
Wahrscheinlich hot's scho gmerkt, daß i Nichtraucher bin

Koit is' ned, oba Herbst  
Südaustralischer Herbst  
I war grod im Kälteeinbruch do  
Zwanzg Grod, stod üba dreißg

Auf da andan Seitn war's gmiatlicha  
Inspirierender, leiser, nikotinfreier  
Mei Weißbier is laar, vialleicht wechslt i wieda

Vialleicht no a Stoakbier, und auf de anda Seitn?  
Obwoi de gfäaliche Raucherin iazd lächlt  
War vialleicht vorher nur auf Entzug  
Muaß oiso ned unbedingt glei flüchtn

Es is erscht neine  
Im Hotel is' langweile  
Und es is mei letzta Abnd in Adelaide

Iazd kimmt ma a teuflische Idee  
Trommet ma a boa militante Nichtraucher zsam  
De do de Disch aufm Balkon besetzn  
Dann kann koana raucha

Oha, de mim Nachttopf schaut wieda grantig  
I glaub, de durchschaut mi  
I flücht liaba

I hob ma iazd a Delirium ghoit  
Woit me zu de Nichtraucha sitzn  
Do war's ma z' laut  
Iazd bin i wieda aufm Raucherbalkon

Hah, des Delirium is scha a andas Kaliber  
Drum gibt's des aa in kloane Glasl  
S' Glasl sejba schaut aus wia im Delirium

So ganz bin i iazd de Dog ned obakemma  
Obakemma, oda in mi eineschaun kenna  
Hob i ned ganz gschafft

Evtl. war des letzte Joa zu intensiv  
Um des mit ana knappn Woch Urlaub zu schaffa

Iazd schleckt de anda a Eis  
Guade Idee, noch sovui Raucha  
Stinkt dann weniga ausm Mei

S'Delirium is scho andascht  
Da Körper sogt obacht  
Langsam, sogt a, aufbassn

Vine & Essen war guad in Hahndorf  
Da Eiskaffee zumindest  
Und de nettn Bedienungen no mehra

I werd Adelaide vermissn  
Des is guad  
Werd drin bleim in meim Kopf

Is ned bessa oda schlechta ois wia Wellington  
Oba der Samen do in Südaustralien  
Der kannt scho no gedeihn in mir

Des Kapitl is no ned zu Ende gschriem  
Do is no mehr, i woaß no vui zvui ned

Iazd kimmt's  
Des wos i gsuacht hob  
Mei eigena Samen  
I hob des Unbekannte gsuacht  
Drum bin i do gwen